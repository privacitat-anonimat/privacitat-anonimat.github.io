---
title: Política privacitat de Twitter
author: privacitat-anonimat
date: 2020-08-23
categories: [Conceptes,Lleis]
tags: [Twitter,privacitat]
---

Twitter és una xarxa social molt popular on els usuaris comparteixen informació personal a través de Twits públics o privats. Per aquest motiu, és important que sàpigues què fa exactament Twitter amb la teva informació.

A més a més, conèixer de quina manera poden les autoritats i governs obtenir les teves converses privades, farà que t'adonis que Twitter no és un bon mètode de comunicació si vols parlar de coses sensibles.

# Quina informació té Twitter
Perquè tu puguis fer Tweets i interactuar amb altres usuaris, has d'utilitzar la plataforma per compartir informació amb Twitter.
* **Informació bàsica del compte**: usuari, contrasenya, correu electrònic i/o número de telèfon.
* **Informació pública**: tot el que publiques incloent la informació del teu perfil.
* **Informació de contacte**: email i telèfon.
* **Missatges privats**: Twitter guarda tots els missatges directes (DM) que  t'envies amb els teus contactes. Tingues en compte que en enviar un missatge es creen dues còpies, una per tu i l'altre pel destinatari. De tal manera, que encara que esborris els missatges de la teva conversa, el destinatari en té una còpia (no s'elimina per ell).
* **Informació de pagament**: número de la targeta de crèdit o dèbit, data d'expiració, codi CVV i adreça de facturació.

Twitter emmagatzema als seus servidors totes les fotografies o vídeos que puges als Twits o al perfil.

Encara que Twitter et deixi escollir quina informació és pública i quina no, Twitter sempre tindrà el control de tot el que publiquis o afegeixis al perfil, ja que tot i emmagatzemar la informació xifrada, els empleats tenen les claus per desxifrar-la.

# Amb qui comparteix la teva informació
Per a poder funcionar o si és necessari per llei, Twitter comparteix informació teva amb tercers.
* **Tercers amb consentiment**: aplicacions o empreses a les quals tu dones permís per accedir a informació pública o privada del teu compte personal.
* **Proveïdors d'Internet**: Twitter opera amb tercers que l'ajuden a operar els serveis, empreses de hosting, d'anàlisi (Google Analytics)...
* **Autoritats o governs**: Twitter comparteix informació amb autoritats si és necessari per complir la llei.
* **Canvi de propietat**: si Twitter tanca, es fusiona o ven els seus actius, la informació que té emmagatzemada dels usuaris es podria utilitzar per fer la transacció.
* **Informació no personal**: Twitter comparteix informació no personal com el nombre d'usuaris que han vist un Twit, nombre de persones que han clicat un enllaç o han votat en una enquesta, localització dels Twits...

# Retenció de dades
Twitter emmagatzema informació dels Logs durant un màxim de 18 dies: IP, navegadors utilitzats, sistema operatiu...

La informació del perfil i dels Twits seran emmagatzemades fins que eliminis el compte. Una vegada eliminat el compte, es guardaran durant 30 dies per si canvies d'idea, després Twitter ho eliminarà (o això diuen).

No obstant això, és possible que si busques per Google o altres cercadors, encara trobis Twits o contingut que vas pujar. Això és degut al fet que algunes pàgines guarden contingut en [caché](https://es.wikipedia.org/wiki/Cach%C3%A9_(inform%C3%A1tica). Per més informació sobre com eliminar-ho: [enllaç](https://help.twitter.com/en/safety-and-security/remove-twitter-profile-from-google-search).

# Requeriments per obtenir informació sobre comptes
Qualsevol persona pot obtenir la informació pública que publica un usuari a Twitter. Per exemple, els Twits, biografia, contingut multimèdia...

Informació tècnica com la teva IP o DM (Missatges Directes) que enviïs a un contacte no poden ser llegits per ningú excepte tu i els destinataris.

Twitter emmagatzema de manera xifrada tot el contingut, tant públic com privat. Que estigui xifrat indica que empreses o persones externes no poden llegir-lo, però si els empleats de Twitter que tinguin les claus per desxifrar-lo.

En casos de força major, les autoritats o governs poden arribar a aconseguir TOT el que hagis publicat o converses privades que hagis tingut. Sempre has de tenir en compte que les empreses de xarxes socials, amb més o menys mesura, col·laboren amb autoritats i governs.

## Informació privada
Informació privada fa referència a la teva IP, que permetria a la policia identificar-te gràcies al teu ISP (companyia que et dóna el servei d'Internet), la data i hora a les que has iniciat sessió, quin navegador utilitzes o des de quins dispositius utilitzes el compte, entre d'altres.

Autoritats i governs podrien aconseguir-la si aconsegueixen una citació, una ordre judicial o qualsevol notificació judicial vàlida.

## Contingut de les comunicacions
Contingut de les comunicacions fa referència totes les converses privades (DM) que has tingut amb altres usuaris de Twitter, fotografies o Twits que hagis publicat, independentment de si el teu compte és públic o privat.

Autoritats i governs les poden obtenir si presenten una ordre de registre vàlida emesa per una autoritat amb jurisdicció i competència sobre Twitter.

## Requeriments urgents
Els dos punts anteriors és la burocràcia estàndard per aconseguir informació sobre un compte. La política de privacitat de Twitter ofereix un mètode ràpid si és una urgència extrema.

En cas de perill de mort o lesions físiques greus d'una persona, Twitter podria donar tota la informació que les autoritats o governs demanen sense necessitat que aquestes tinguin una ordre judicial o de registre.

# Notificacions als usuaris
Per [transparència](https://help.twitter.com/en/rules-and-policies/defending-and-respecting-our-users-voice) la política de Twitter indica que si s'accepta el requeriment de les autoritats o governs sobre la divulgació d'informació d'un usuari, Twitter notificarà a aquest usuari enviant-li una còpia del requeriment presentat per les autoritats.

Les autoritats o governs poden demanar que s'apliqui la llei [18 U.S.C. § 2705(b)](https://www.law.cornell.edu/uscode/text/18/2705) i sol·licitar que no s'enviï la notificació fins passats uns dies determinats. Aquesta llei es podria aplicar si el fet de notificar a l'usuari és contraproduent o urgent, per exemple si hi ha perill de mort imminent, explotació sexual infantil o actes de terrorisme.

# Conclusions
Tota la informació que facis pública serà accessible per a qualsevol persona. La privada només serà accessible per tu i les persones amb qui la comparteixis. Tanmateix, tingues en compte que Twitter sempre tindrà accés a tota la informació que pugis o enviïs a través de la plataforma.

Les autoritats i governs podrien aconseguir la teva informació privada si envien els requeriments judicials pertinents a la seu que Twitter té a Dublín, Irlanda. Així i tot, existeixen excepcions on podrien aconseguir-la sense necessitat d'ordres judicials.

Twitter és una plataforma molt popular i útil per intercanviar informació, però en l'àmbit de privacitat no és molt diferent de Facebook o Google, ja que al final l'empresa té accés a tot el contingut dels usuaris, siguin públics o privats.

# Referències
* **Política privacitat Twitter**: [enllaç](https://twitter.com/en/privacy)
* **Termes i condicions d'ús Twitter**: [enllaç](https://twitter.com/en/tos)
* **Regles Twitter**: [enllaç](https://help.twitter.com/es/rules-and-policies/twitter-rules)
* **Directrius per la policia Twitter**: [enllaç](https://help.twitter.com/es/rules-and-policies/twitter-law-enforcement-support)